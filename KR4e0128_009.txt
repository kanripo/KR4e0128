# -*- mode: mandoku-view; -*-
#+TITLE: 未軒文集
#+DATE: 2015-08-25 00:21:14.479137
#+PROPERTY: ID KR4e0128
#+PROPERTY: BASEEDITION WYG    
#+PROPERTY: JUAN 卷九
<pb:KR4e0128_WYG_009-1a>¶
欽定四庫全書¶
　未軒文集巻九¶
　　　　　　　　　　　　明　黄仲昭　撰¶
　七言詩¶
　　送北閣林先生之任潼川¶
先生自是儒中彥才華磊落人爭羨講道鄉園淑後人¶
桃李紛紛栽欲遍執經我亦曽相從菲才深荷開顓蒙¶
有時程門立寒雪有時馬帳談春風徵書忽起沖霄鶚¶
<pb:KR4e0128_WYG_009-1b>¶
我亦乘風遡寥廓相隔雲山幾萬重相思烟草幾迴緑¶
去年謁選來都城相逢一笑春陽生除書忽從天闕降¶
教鐸又載潼川行潼川迢迢在何許落日孤舟發汀渚¶
心逐瞿塘峽上雲夢殘白帝城邊雨講堂沈沈白晝長¶
滿池芹藻飄清香化雨時來一揮灑教澤到處皆汪洋¶
歎我年來日茅塞那堪復與先生别後夜儀刑不可親¶
夢魂長遶巴山月¶
　　送同年陳宗調榮歸¶
<pb:KR4e0128_WYG_009-2a>¶
六龍御極綏八荒勵精圖治求俊良陳君自昔工詞章¶
倒挽文星歸筆鋩翩然掉鞅馳文場凌風一箭誇穿楊¶
聖恩與海同汪洋錦衣特許榮故鄉五花駿馬青絲韁¶
春風蹀躞岐路傍閩山峩峩閩水長此行山水俱増光¶
況復慈親在北堂天開夀域殊未央上堂拜獻紫霞觴¶
下堂戲舞斑斕裳萱花玉樹相輝煌堂中藹藹春無疆¶
丈夫功名須早償莫教𤣥鬢生秋霜鳴珂竚待歸巖廊¶
披肝露膽酬君王上令治道躋虞唐下令黎庶臻平康¶
<pb:KR4e0128_WYG_009-2b>¶
龍章指日重顯揚千秋萬古長流芳我家雙親七十强¶
别來甘㫖無由將君行未得同翺翔引涕空望天南方¶
千里萬里雲茫茫¶
　　送張先生進實録囘任河間得尊字(三山張/續也)¶
先生問學推淵源才名早已髙閩藩振鐸榮沾雨露恩¶
春風桃李花盈門王畿史牒推討論書成親捧朝天閽¶
盍簪幾度經黄昏笑談滿坐春陽温朔風吹雪飄塞垣¶
頑雲一色連川原匆匆復駕南歸轅霜蕪寒柳堪銷魂¶
<pb:KR4e0128_WYG_009-3a>¶
行潦難留瀚海鵾雲霄萬里終髙騫此時重掃京華軒¶
浩歌共醉黄金尊¶
　　夀萱堂為宋仲和司訓賦¶
鏡裏青鸞飛去早氷玉襟懐長自保𤣥髪年來變成縞¶
鳳雛總喜風標好欲慰慈親躋夀考堂前特種忘憂草¶
燁燁繁花映晴昊對此慈親春浩浩一雛朝陽振文藻¶
新沐天恩出蓬島錦衣特訪鄉園道獻夀流霞傾瑪瑙¶
日向花前申頌禱長對慈親勿枯槁遐夀直同天地老¶
<pb:KR4e0128_WYG_009-3b>¶
　　送余先生教授淮府¶
我家嚴君宰邑時先生載道來為師氣味相投即相契¶
直與管鮑同襟期我時亦侍嚴君側山斗光中識顏色¶
滿懐拍塞皆陽春就之如入芝蘭室嚴君解印賦歸與¶
先生去曵王門裾河梁馬首東西别幾迴江上丹楓疎¶
年來我作金鑾客幸遇先生朝帝闕典衣共話十年前¶
浩歌醉吸清尊月月圎月缺苦不常人生亦恨多參商¶
明朝又向河橋别離懐迥逐煙波長官閒時㑹賓僚宴¶
<pb:KR4e0128_WYG_009-4a>¶
山水遙知品題遍江雲渭樹倘相思春風好寄歸鴻便¶
　　送耒陽謝文善知無為州(同年文祥之兄也/其父亦嘗知是州)¶
尊翁昔作無為守千里絃歌沸清晝騎箕一去今幾秋¶
甘棠蔽芾還依舊振振公子人中麟承家蚤嵗攀龍鱗¶
天上榮沾新雨露剖符復治無為民東風緑遍都門樹¶
五馬帶將春色去郡人已識使君賢還似尊翁好風度¶
在昔胡威似父清一時父子俱光榮期君努力追芳躅¶
勿墜尊翁舊政聲¶
<pb:KR4e0128_WYG_009-4b>¶
　　送思承林貳守之任淮安¶
昔年曽跨南溟鯤鞭雷掣電登天閽剖符去作冀州牧¶
春風絃誦盈千門九載功成重入覲承恩又佐淮陽政¶
利器當逢錯節施驊騮暫向康莊騁都門出祖華筵張¶
薰風滿座荷花香酒闌一笑拂衣去龍泉燁燁生寒芒¶
去年我厯淮陽道平田四望傷秋草期將丹府一圑春¶
散作甘霖起枯槁¶
　　送同年翁宗海歸省¶
<pb:KR4e0128_WYG_009-5a>¶
三月鳳城春色好看花踏遍長安道白髪慈親老北堂¶
夜夜天涯飛夢到九重得請還故鄉片㠶便逐南雁翔¶
舞袖蹁躚錦雲繞夀觴㶑&KR1527;丹霞光板輿迎養私心穏¶
還向僊班聨玉筍賸吐胸中五色紋獻入蓬萊補龍衮¶
　　送僧石庵歸饒州¶
上人自是雲水蹤一瓶一錫西復東參禪遊遍京華寺¶
忽憶故鄉天外峰滿空涼露洗殘暑木杯曉發長河渚¶
吹醒禪心蘋蓼風驚殘詩夢梧桐雨一夜蒼松偃故山¶
<pb:KR4e0128_WYG_009-5b>¶
叢林法侣應知還遙想山中舊猿鶴相迎已出蒼松關¶
　　送三山姚志學知臨川縣得美字¶
禁鐘催盡銅龍水銀蟾半墜鴉聲起有客承恩出帝城¶
紫陌東風嘶騄駬錦筵祖餞百花前金尊緑酒香浮蟻¶
酒䦨上馬不可留目斷雙鳬碧雲裏瑤琴到日奏陽春¶
散作絃歌環百里桑麻隨處藹晴雲桃李滿城簇香綺¶
汝川之水千尺深知君惠澤亦如此他年青史傳循良¶
中牟善政寧專美¶
<pb:KR4e0128_WYG_009-6a>¶
　　雪後西郊即事¶
𤣥雲一望連平陸朔風到處飄滕六應疑天上有神工¶
开刀碎剪崑山玉朝來旭日當天紅乾坤萬象光玲瓏¶
走馬西郊縱吟目如入瓊瑤世界中路東甲第連雲起¶
金帳圍春斟緑蟻路西亦有豪華家龍管鳳笙喧聒耳¶
幽人獨愛尋梅花花底敲氷自煮茶清白無端風味好¶
豪富紛紛何足誇¶
　　内閣試新秋詩¶
<pb:KR4e0128_WYG_009-6b>¶
梧桐一葉飄銀牀塞鴻又逐南雲翔祝融促駕收炎光¶
白帝持節行清商斗杓囘指天西方乾坤六合生微涼¶
寒暑推移羽箭忙翻驚事業無寸長年來自幸遭虞唐¶
簉羽青霄鵷鷺行禄食朝朝給太倉恩波應與天無疆¶
赤手未得攀穹蒼拏雲細補龍衮裳況復雙親老北堂¶
西風華髪添新霜晨昏甘旨無由將仰天但見雲茫茫¶
烏鳥私情遶故鄉奮身欲往川無梁為忠為孝俱未償¶
感時撫景心徬徨人非金石那能常終與草木同凋傷¶
<pb:KR4e0128_WYG_009-7a>¶
此心終始能無忘可以千載傳流芳逢秋何必愁中腸¶
　　題馮醫士藥園幽趣巻和陸修撰鼎儀先生韻¶
數畝幽居深復深逶迤一逕入雲林開園特傍青山麓¶
引水遙從碧澗潯市逺不聞來俗駕心閒寧復夢朝簪¶
籬邊帶雨朝移菊壠上鋤雲晚種芩舊植杏林多結子¶
新培橘樹漸成隂清香遶舎微風動翠影翻堦霽月臨¶
功效似能囘造化刀圭亦足已呻吟但令枯槁陽春轉¶
肯受尋常世利侵醫國不殊秦緩手濟時還契葛洪心¶
<pb:KR4e0128_WYG_009-7b>¶
笑予俗病幾成癖欲借仙源一洗襟¶
　　早朝¶
百辟朝趨紫禁中衣冠何幸躡仙蹤雞人纔唱沈殘漏¶
鳳闕將開動曙鐘天仗入時雲擁道霓旌度處露零松¶
月臨太液金為水花滿蓬萊錦作峰韶樂九成儀彩鳳¶
雲車五色駕飛龍階前紅影開宫扇殿上清光識聖容¶
鵷鷺兩班星拱極梯航萬國水朝宗霞凝畫閣晴光爛¶
栁拂雕闌翠色濃星列泰階俱燦燦春生黼座自雍雍¶
<pb:KR4e0128_WYG_009-8a>¶
儒臣朝罷方歸院又促摛辭入九重¶
　　内閣試禁中聞鶯¶
水盡銅龍殘月皎花霧濛濛碧天曉宫鶯夢破一聲鐘¶
無限清音聽不了綿蠻初起上林東須臾又度長樂宫¶
似識九重春色好往來長戀禁城中數聲逺出蓬萊樹¶
縹緲鸞笙隔烟霧數聲近繞掖垣花參差玉笛鳴仙家¶
倐忽天門上晴旭逺近和鳴無斷續變態中含宫徵音¶
鏗鏘似奏韶鈞曲豈無燕雀鳴春林繁音啾唧難為聽¶
<pb:KR4e0128_WYG_009-8b>¶
亦有鷓鴣啼暮雨凄凄喚起鄉心苦何如鶯囀五雲間¶
傾耳盡動春風顏簉班我亦金鑾署日聽清歌發竒趣¶
　　送春¶
惆悵東君又欲囘襟懐從此為誰開懶尋南浦踏芳草¶
自倚東䦨看古槐栁外已無鶯宛轉簾前惟有燕徘徊¶
殘紅狼藉隨風去暗緑離披逐雨來羅綺香消深院落¶
笙歌夢斷舊樓臺遊蜂有恨環幽樹落絮含愁㸃碧苔¶
風景已知留不住漏聲無奈苦相催待看嵗晚寒收盡¶
<pb:KR4e0128_WYG_009-9a>¶
依舊陽和被九垓¶
　　賜扇¶
宫扇朝頒出金闕詔賜羣臣掃炎熱分來紫禁五色雲¶
裁作青天半輪月烈日輕搖灝氣清天香冉冉浮衣襟¶
阜財解慍平生志擬助薰風入舜琴¶
　　賜粽¶
鳳城佳節逢天中衮龍曉御蓬萊宫光禄傳宣頒角黍¶
廷臣盡沐天恩隆中官捧向龍墀案翠雲擘破黄金爛¶
<pb:KR4e0128_WYG_009-9b>¶
天厨製造元異常氤氲滿地香風散却憶故園天一方¶
無由得奉雙親嘗¶
　　止賜酒(故事自十月朔始日賜庻吉/士酒至四月晦止嵗以為常)¶
聖皇體天敷庶政飲酒亦欲順時令詞林氣候栗冽時¶
黄封日賜驅寒威盛夏驕陽正炎赫斯時飲酒當知節¶
以兹特詔光禄官天厨芳醑暫停頒非若楚王慢賢哲¶
醴酒不為穆生設¶
　　題王孟端畫竹¶
<pb:KR4e0128_WYG_009-10a>¶
九龍山人標格竒平生與竹同襟期興來為竹寫眞意¶
筆端颯颯生涼颸一枝髙拂青霄霧葛陂神物化龍去¶
一枝低掃白石苔緱山仙子乘鸞來疎影微茫逺還碧¶
頗似瀟湘秋月夕翠色蘢葱近更深又似淇園春雨晴¶
昔年老可今安在遺蹟流傳重千載山人揮灑更入神¶
使可見之心亦駭我家閩山叢竹幽朅來不見心悠悠¶
今日披圖看風景分明一叚閩山秋¶
　　觀鬭雀¶
<pb:KR4e0128_WYG_009-10b>¶
玉署沈沈春晝静嘉木滿庭煙翠暝黄雀應知地勢幽¶
呼朋引類紛成陣萬物雖云各有營爾形至渺良易盈¶
何事心中亦不平昂頭鼓翅忿且爭兩雄相持不相讓¶
失勢俱落空庭上戰聲葉底亂啁啾落羽風前飄蕩颺¶
須臾驚散各西東怒氣猶似横胸中嗟爾由來氣類同¶
胡為轉眼難相容鳴呼世人競利亦如此何必臨風深¶
嘆爾¶
　　寄夀母舅鄭梅所先生暨妗李氏七十得齒字¶
<pb:KR4e0128_WYG_009-11a>¶
南湖衍慶源一𣲖流迤邐烏石山前秀氣鍾華堂矗矗¶
連雲起中有齊眉鶴髪仙紫鳳青鸞相並峙閱世昇平¶
七十年方瞳雙碧照秋水梅花灼爍晚方妍慈竹蘢葱¶
寒更美我昔棲遲故國時長向堂前拜容止撤蔀砭愚¶
荷愛深於分雖甥恩則子年來幸獲遭聖明玉笋聯班¶
五雲裏閩南囘首天茫茫獻夀無由斟緑蟻題詩逺寄¶
鶴南歸聊代芳筵祝遐祉我家雙親七十餘别來久曠¶
供甘㫖却喜城東數畝廬門牆咫尺聨桑梓相期朝暮¶
<pb:KR4e0128_WYG_009-11b>¶
慰離懐夀域徜徉樂餘齒¶
　　題林純禮户部山水圖三首¶
　　石室薰風¶
赤日燒空方六月石室招提最清絶薰風習習起巖阿¶
爽氣蕭蕭滿林樾林君自是人中仙尋幽慣醉薫風前¶
簉羽鵷班今幾載舊遊囘首心懸懸半幅生綃寫幽致¶
吟邊猶覺生涼意¶
　　綬溪秋月¶
<pb:KR4e0128_WYG_009-12a>¶
憶昔曾同泛烟艇特訪綬溪良夜景皓月含秋鏡一輪¶
晴波漾彩金千頃萍梗飄零苦不常又從雲路同翺翔¶
眼前皓月雖無恙其奈山川非故鄉他日青霄濟時了¶
還泝流光共吟眺¶
　　玉湖霽雪¶
天孫夜剪銀河水散作琪花滿林卉平湖萬頃如月明¶
老龍驚舞澄潭裏我昔釣雪蒼苔磯飽吸清氣歸吟脾¶
羸馬别來成底事但覺塵土緇人衣何日扁舟棹晴雪¶
<pb:KR4e0128_WYG_009-12b>¶
湖心洗我襟懐潔¶
　　夀慶堂為陳景厚地官賦¶
翠壺之山凌碧穹一脉東去如游龍蝘蜒數里聨鰲峰¶
峰前佳氣長鬱葱陳家逺自莆城東搆堂此地誅蒿蓬¶
堂中矍鑠黄眉翁一雙碧眼光曈曨承家喜有賢阿戎¶
鵷班接武朝重瞳紫誥推恩下九重錦衣光映酡顏紅¶
君家在昔稱儒宗一門世德誰能同正獻當年輔弼忠¶
鼎彛刻徧銘勳庸文貞茂德淵以沖一時學者資陶鎔¶
<pb:KR4e0128_WYG_009-13a>¶
鈍齋清隠山林中孤雲獨鶴飛長空忠肅生當宋祚終¶
殺身就義眞從容瓚公亦復追其蹤至今清史同昭融¶
浮世紛紛昧所從貽謀但欲金玉豐園花旦夕開纖穠¶
秋風囘首成空叢何似君家慶澤鍾累葉洊被恩光隆¶
相期努力攄丹衷大施霖雨蘇疲癃立身不墜前人風¶
還夀斯慶垂無窮¶
　　夀髙都憲父母七十¶
貴溪之山凌紫虚一雙彩鳳山中居呼吸三氣吞華腴¶
<pb:KR4e0128_WYG_009-13b>¶
翺翔千仞超塵汙從教滄海成丘墟雄鳴雌應長康娛¶
孕秀還生瑞世雛九苞文彩春華敷朝陽碧梧千萬株¶
春風滿地隂扶疎鳳雛髙飛棲碧梧長鳴喜聽諧笙竽¶
好音終始期不渝喚囘四海為唐虞雙鳳之心當益愉¶
遐齡應與乾坤俱¶
　　一樂堂為章丘教諭方君子大賦¶
烏山一脉青如龍山前鬱鬱佳氣鍾方家有堂䇄當中¶
堂中樂事應無窮白頭二老肅以雍年華七&KR1030;顏猶童¶
<pb:KR4e0128_WYG_009-14a>¶
膝下諸郎篤友恭塤箎迭奏諠春風靈椿諼草長青葱¶
荆花棣萼尤纖穠此樂由來世罕逢君家得此誰能同¶
況有白眉雙阿戎文章五采稱人雄伯兮身已凌層空¶
仲也氣亦吞長虹龍章不日膺褒封兹堂樂事當益隆¶
　　夀贑州李太守璡母八十¶
隴西阿㜷女中傑母儀婦道俱超絶和丸教子早登庸¶
五馬專城凛氷雪作善由來天降祥年華八袠身康彊¶
霞帔珠冠侈恩渥芝蘭玉樹爭輝光朱門設帨當兹夕¶
<pb:KR4e0128_WYG_009-14b>¶
黄菊香中啟瑤席和雲石髓甘若飴凝露蟠桃赤如日¶
贛江之水流滔滔贛民擬釀為春醪年年酌獻萱堂上¶
用介眉夀南山髙使君團圞同白首長與贛民作慈母¶
　　為周翠渠題雪竹圖¶
翠壺之陽多緑竹一一昂霄美如玉長風吹雪壓枝頭¶
節操愈堅不少屈西川方伯周翠渠襟懐不受纖塵汚¶
節比琅玕清比雪四海人稱偉丈夫良工寫此入圖畫¶
殷勤持贈何為者雪宜呈瑞作豐穰竹擬為筩恊風雅¶
<pb:KR4e0128_WYG_009-15a>¶
聖皇出治圖雍熈俗未還淳民苦饑丈夫有道須濟時¶
莫負平生玉雪姿¶
　　夀林君叔孟八十¶
君不見束廣微嵗旱禱雨蘇民饑民祝夀考無窮期又¶
不見竇禹鈞平生隂隲通神明五子貴顯身康寧我愛¶
林家東谷翁二公之德將無同為兵輸稅寛囚繫為民¶
輸粟瘳疲癃命服已看旌義槩八旬况復逢時泰兒孫¶
羣戲老萊衣賓朋共祝莊椿嵗從來積善流慶多始終¶
<pb:KR4e0128_WYG_009-15b>¶
一德求靡它德日益新夀益永還看孫子登髙科¶
　　山海奇觀為崇安司訓屠景賦(景以劉提學委/署平海衛學)¶
武夷之山天所闢三十六峰炫丹碧中有精廬祀紫陽¶
萬古斯文賴昭晰東海之水龍所宫吞吐日月涵長空¶
海濱佳氣忽融結千年鄒魯聞儒風屠君褎然東浙彥¶
一經早領鄉闈薦屈登乙榜教崇安劒氣時作虹光見¶
年來捧檄過吾莆平海武學需師模清操何嘗問修脯¶
雅志但欲談詩書武夷正在崇安境千古奇觀君已稔¶
<pb:KR4e0128_WYG_009-16a>¶
髙山仰止長不忘進德之功豈容寢平海城臨東海濱¶
洪濤細浪皆成文君子之文能若此司馬子長焉足論¶
觀象於山德應進觀法於海文尤盛來春三策獻天人¶
疾雷一聲寰宇震¶
　　送方介卿還南都¶
烏石山前舊名閥年來樂事尤奇絶看花春日影聨翩¶
錫誥明廷寵稠疊憲府難兄偶過家儀曹弟亦迂星槎¶
雙親鬢毛猶未雪二子銀帶俱生花華誕春風啟瑤席¶
<pb:KR4e0128_WYG_009-16b>¶
紛紛獻夀羣仙集安期火棗大於𤓰王母蟠桃赤如日¶
化國之日舒以長雙親夀考應無疆雲路顯揚殊未艾¶
華堂福祉尤難量移孝為忠有明訓尋常定省何足論¶
好攄𠂻悃紹皋䕫用致吾君軼堯舜前日難兄赴嶺南¶
霜威已見摧奸貪今朝難弟歸蘭省明堂不久需梗楠¶
離筵酒盡青山暮一片愁心關去住他時皓月白門秋¶
夢魂還繞烏山樹¶
　　題魏憲長山水四首¶
<pb:KR4e0128_WYG_009-17a>¶
　　春景¶
乾坤昨夜東風起春入林巒絢青紫眼前風物有如此¶
世間何處差可擬初疑皇都二月時花衢栁陌相蔽虧¶
使君退直金鑾殿獨騎驄馬行春熈又疑五羊城下路¶
海色山光雜烟樹使君按節觀民風星軺時向棠隂駐¶
又疑山水如錢塘雨餘處處民耕桑使君分憲恤民隠¶
隂崖寒谷囘春陽又疑風光似南浦滕王髙閣臨江渚¶
使君持憲豺虎藏千里湖山民按堵兹圖雖云咫尺中¶
<pb:KR4e0128_WYG_009-17b>¶
俯仰意態應無窮題詩愧無五彩筆為君聊紀曽遊蹤¶
　　夏景¶
青山萬疊髙崔嵬流水幾道相縈囘曉日村墟煙靄散¶
薰風樓閣簾櫳開漳南古稱形勝地家尚詩書人禮義¶
海濱鄒魯名尚存圖中風景無廼是故家門巷深復深¶
千章古木青森森赤日行空絶炎暑緑雲滿地屯清隂¶
使君亦是漳名族林隙依稀見華屋牙籖揷架光陸離¶
絃誦通宵聲斷續學成萬里趨天關手扣閶闔呈琅玕¶
<pb:KR4e0128_WYG_009-18a>¶
中外激揚振風紀姓名已覆金甌間嵗旱還期沛甘澤¶
囘首故山歸未得他日功成作晝遊山川定應増秀色¶
　　秋景¶
昔余早謝紅塵鞅誅茅結屋青山上青山偃蹇如傲人¶
我意不與山相讓日出羣峰霧露餘乾坤俯仰如氷壺¶
翠竹丹楓列圖畫清泉爽籟鳴笙竽架有詩書尊有酒¶
盡洗胸中舊塵垢升沈榮辱豈吾憂耳目肺腸皆我有¶
年來失計辭故鄉應召萬里朝明光聖恩特畀西江節¶
<pb:KR4e0128_WYG_009-18b>¶
要令士俗囘淳龎馳驅誓竭駑駘力世路多虞苦難測¶
半生心事竟沈㝠依舊塵埃滿胸臆昨宵飛夢鄉山陬¶
看山轉覺心含羞寄語移文未須作琴書非久歸林丘¶
　　冬景¶
頑雲亘野同一色朔風驅霰聲瑟瑟須臾散作六花飛¶
天外羣峯頭盡白入夜郊原積漸平江樹幻作玕琪林¶
山人中酒睡初起却疑六合秋蟾明我家炎方地少雪¶
宦邸驚看豪興發偶因公事出郊坰縱目湖山賞竒絶¶
<pb:KR4e0128_WYG_009-19a>¶
城東綺閣諸王孫嬌歌響遏行空雲城西甲第多豪門¶
流霞泛滿黄金尊憲臺使君偏耐冷自擊清氷煮春茗¶
錦裘珍饌非不能民有饑寒心未忍殷勤起訪溪邊梅¶
乾坤春信何時囘欲挽陽和遍寰宇盡令寒士歡顏開¶
　　送道録司𤣥義堵崇德還京¶
黄金臺下神仙客秋水精神玉標格氣凌星斗詩思豪¶
光射蛟魑劒花碧一朝拜命辭帝閽函香萬里來南閩¶
口宣天語答靈貺手啟玉笈修明禋禮成告我還朝去¶
<pb:KR4e0128_WYG_009-19b>¶
鶴馭翩然留不住今朝樽酒歌别離明日關山隔雲樹¶
　　題東坡遊赤壁圖¶
誰削層崖如壁立萬仞崚嶒倚天赤亭亭雄據大江濱¶
氣勢似與江流敵東連夏口西武昌控荆引蜀形勢長¶
英雄割據竟何在山川千古猶蒼蒼東坡老僊玉堂客¶
文章氣節稱人傑才大難為世所容萬里黄岡竟遷謫¶
梧桐一葉驚早秋清宵約客來同遊匏尊㶑&KR1527;吸明月¶
扁舟蕩漾浮中流白露横江夜將半萬頃浮光影凌亂¶
<pb:KR4e0128_WYG_009-20a>¶
孤臣頃刻不忘君感慨長歌望霄漢洞簫一曲倚歌聲¶
如泣如訴難為聽幽壑濳蛟驚起舞孤舟嫠婦悲淚零¶
達人襟懐隘八極外物何嘗論得失蠅頭蝸角了無心¶
山月江風盡堪適胸中礧磈澆未平洗盞更酌陶幽情¶
酒闌舟中相枕藉旭日欲上東方明髙興由來浩無際¶
此心直與江山契風清月白擬重來兹逰豈盡平生意¶
十月之望維其時舊遊佳客仍相期牀頭斗酒藏已久¶
舉網復得江魚肥載酒攜魚泛空碧江山變態應難識¶
<pb:KR4e0128_WYG_009-20b>¶
水落石出江有聲斷㟁茫茫幾千尺躡衣長嘯披蒙茸¶
窮搜不憚登虬龍上攀棲鶻之危巢下俯馮夷之幽宫¶
倦來仍上扁舟去放棹中流隨所住翩然孤鶴横江來¶
化作神仙夢中語坡仙一去今幾年兩賦擲地聲鏗然¶
當時權奸肆排擊不啻腐䑕誰復憐我昔謪宦長沙日¶
滿擬經過訪遺跡典衣沽酒酹英靈一吐輪囷豁胸臆¶
聖恩浩蕩旋賜還未得遂此瑰竒觀今日披圖發遐想¶
楚天萬里雲漫漫¶
<pb:KR4e0128_WYG_009-21a>¶
　　東黄四景為族叔祖方軒先生賦¶
　　文筆鍾靈(堪與家謂吾狀元公坊前石幢為/黄氏文筆吾宗文獻皆鍾靈於此)¶
石幢亭亭蒼玉立數尋遙倚西山碧宛如大筆架山曲¶
壯觀莆城聞自昔吾家聚族幢之東人豪迭出稱儒宗¶
咸謂斯幢作文筆千年秀氣兹焉鍾風景依然尚如此¶
孕秀鍾靈殊未已雲仍努力紹書香罔俾前修得專美¶
　　印池流澤(涅槃云前埭一條龍東黄三印/斗蓋東黄古有三池謂印斗池)¶
烏山一脉紆且長吾宗奕葉居其陽流水縈迴自山下¶
<pb:KR4e0128_WYG_009-21b>¶
到門匯入三池塘池塘一一方而小昔有神僧呼印斗¶
知稼當年擢大魁謂此鍾靈實非偶祖宗積慶良已隆¶
流澤與此同無窮一𣲖今分東海上詩書擬振前人風¶
　　品樹成隂(涅槃云品樹成隂日子孫千萬億吾/宗舊有豫章三株及宋季子姓果多)¶
吾家遷莆嵗月深舊栽品樹參天青況復先人多種德¶
直與茲樹同敷榮慶流孫子昌而熾適當品樹成隂際¶
因知樹乃德之符神僧特識蒼天意世運推移樹已薪¶
祖宗徳澤應長存一德相承能不替㑹看孫子重振振¶
<pb:KR4e0128_WYG_009-22a>¶
　　稼村聚族(吾宗狀元公號知稼翁鄉/人因稱其所居為稼村)¶
伊昔吾宗知稼翁文章氣節稱人雄卜築稼村三百載¶
參天喬木青蘢葱巍巍先祠屹中峙列屋兒孫自鄰里¶
蘋蘩嵗嵗奉蒸嘗燈火家家究經史方軒先生族之良¶
白頭晦跡東海旁殷勤作圖紀先跡雲仍百世期勿忘¶
　　慶同年潘提學應昌夀(號留鶴亞叅應昇兄其/所居堂扁曰荆花榮夀)¶
留鶴先生百夫特未老懸車歸故國興來草聖追鍾王¶
醉後新詩邁元白況復堂前春意賒紫荆灼灼開繁花¶
<pb:KR4e0128_WYG_009-22b>¶
天恩汪洋殊未巳夀域浩蕩仍無涯季夏堯蓂生七葉¶
先生嵗已周花甲常疑宿酒上蒼顏未許新霜㸃𤣥髪¶
年年此日夀筵開滿堂歌鼓喧如雷門外賓朋集珠履¶
膝前孫子傾金罍季方薇垣久為客目斷鄉山海天碧¶
幸因嵩祝上京華得遂晝遊話胸臆天台之山凌九天¶
臨海之水涵百川開山種秫釀海水直蘄山水俱齊年¶
　　題畫魚五首為劉方伯賦¶
二月澄江春浩蕩遊魚共逐桃花浪就中錦鯉獨殊常¶
<pb:KR4e0128_WYG_009-23a>¶
軒然欲奮青霄上頭角行看變化成鞭雷掣電遊紫清¶
捲起滄溟千萬頃散作霖雨蘇蒼生却笑長鯨數千尺¶
横海吞舟亦何益¶
神魚遊戲清江滸三十六鱗盡堪數風雲未㑹暫徜徉¶
鰍鱔區區亦為伍一朝變化升天池凡介纎鱗那敢窺¶
丈夫未遇亦如此紛紛薄俗休相欺¶
東風吹春滿平湖遊魚作隊依菰蒲一魚悠然出深藻¶
細鱗巨口形如鱸舉網中流魚可得尊中況有新篘碧¶
<pb:KR4e0128_WYG_009-23b>¶
我欲喚起東坡翁共泛扁舟過赤壁¶
聖主恩波溥八夤羣魚亦得沾深仁有魚依蒲玉為質¶
有魚戯藻金為鱗躍浪纔看在芳渚沿流又入深淵去¶
因知至理亦如斯隨事隨時無定處¶
昔年通籍金鑾署太液池邊日來去蒼鱗隔藻弄晴暉¶
紫蟹攀荷吸朝露僊凡一隔經幾秋此景不見心悠悠¶
今日披圖賞幽致却疑重向池邊遊¶
　　壺山惜别送鄭惟亷歸常山¶
<pb:KR4e0128_WYG_009-24a>¶
壺山積雨朝來歇商飈吹紅入楓葉感時對景足驚心¶
況復行人話離别去年君向壺山隂六經義理鈎其深¶
駭浪奔騰翻學海鮮葩絢爛翹詞林今日旗亭折楊栁¶
龍泉如虹射牛斗中立程門道已南阿蒙吳下才非舊¶
君家世父烏臺英德威久被閩南城騎箕一去今幾載¶
閭閻赤子猶知名君歸重淬吳剛斧來嵗㩦登廣寒府¶
桂花斫取最髙枝邁烈揚芬紹前武¶
　　半松為莆郡司訓松江宋黻賦¶
<pb:KR4e0128_WYG_009-24b>¶
蒼松如龍出幽谷未露全身露頭角天生大材不大用¶
半在雲霄半林壑浮世難逢匠石過空餘滿地清隂多¶
明堂不作嵗云暮松兮松兮奈爾何¶
　　題蒼鴝鵒為寗方伯元善賦¶
東風吹緑垂楊枝搖烟颺日輕如絲幽鳥飛來立枝上¶
金眸蒼羽標格竒慧性還能學人語花外時聞數聲度¶
好音擬奏蓬萊宫雕籠鸚鵡休相妬¶
　　送林文華先生校文還瑞州¶
<pb:KR4e0128_WYG_009-25a>¶
昔年我厠金鑾署先生載道西江去儀刑逺隔廬山雲¶
夢魂長遶筠州樹今年我客南都城先生拜命司文衡¶
五夜文星向奎聚一時藻鑑如氷明人生聚散風前葉¶
昨日相逢今又别離筵無惜醉芳尊後夜相望只明月¶
　　題夀星圖夀胡揮使六十¶
弧南有星光晰晰溥照八荒開夀城降神孕秀應難測¶
化作人間萬夫特壯嵗風雲劒三尺曾掃欃槍樹竒蹟¶
拂衣一笑歸泉石緑酒黄花供散逸轉眼流光盈六十¶
<pb:KR4e0128_WYG_009-25b>¶
方瞳一雙炯如漆蓬矢桑弧懸此夕華筵獻夀羣仙集¶
瑤池蟠桃如日赤蓬島瓊漿和露碧玉皇案上長生籍¶
姓名特許今増入乾坤華腴飽餐食日月精英長呼吸¶
南山之夀焉能匹直與天地同無極¶
　　題七賢度關圖¶
𤣥雲亘野天將雪寒氣襲人風獵獵關門凍雀棲不飛¶
關樹寒梢僵欲折七賢逝此將安之山川不憚長驅馳¶
蹇驢伶俜足無力僮僕跼蹐心苦饑聖賢之仕行吾義¶
<pb:KR4e0128_WYG_009-26a>¶
義或不行甘棄置刓方為圓豈所能枉尺直尋非素志¶
翩然拂袖辭朝班採芝笑指雲中山謀生孰計田園少¶
浩歌且喜天地寛畫史憂時有深見作圖豈但供竒玩¶
願公獻入蓬萊宫長與君王作龜鑑¶
　　雙喜白頭圖為林時潤賦¶
東風吹緑棠樹枝白頭並立毛羽奇喜鵲亦知春信好¶
雙飛樹底鳴相依君家髙堂多喜氣白頭二老容顏晬¶
風流畫史最多情特托幽禽寄深意愛親由來根至情¶
<pb:KR4e0128_WYG_009-26b>¶
百年雖喜尤兢兢白頭變𤣥𤣥復白始慰孝子平生心¶
　　承林見素示和曽司直九日無菊詩次韻奉答¶
江南菊開苦不早百年謾說重陽好我性不飲復無花¶
雅懐頓減柴桑老雲臺圖畫逐煙塵金谷繁華餘蔓草¶
看來富貴眞浮雲花前有酒須傾倒我雖不飲亦强斟¶
誰愛名場受閒惱憶昔輶車行役時滿幘飛埃不遑掃¶
昨承優詔許歸休喜劇應同獲竒寶老得身閒即是僊¶
安用交梨并火棗歸來重理舊詩書至理淵微細探討¶
<pb:KR4e0128_WYG_009-27a>¶
尋常有一契吾心即反於身以自考迺覺從前事總非¶
天賦吾真漸枯槁迷途未逺幸回轅終愧當年郭有道¶
洛社風流繼自今珍重同盟永相保詩稱引翼躋夀祺¶
為君髙歌申頌禱修身俟命在吾人此外悠悠隨大造¶
　　再和前韻以寫餘興¶
臺省爭誇致身早誰識黄花風韻好浮沈宦海浩無涯¶
寵辱驚心容易老紛紛桃李競春華一夜狂風委芳草¶
吾黨行藏與世違後生譏評恒絶倒懶從勢路乞人憐¶
<pb:KR4e0128_WYG_009-27b>¶
閒向東籬被花惱冷蕋疎枝未有期此日蓬門為誰掃¶
有酒還留待菊開醉臥醒吟是吾寶盤飱淡薄芼溪蓴¶
果實尋常剥園棗以此易彼誰得失茲理分明易尋討¶
汾陽功烈震乾坤不過中書廿四考身後流光未百年¶
故宅疎槐已枯槁人生性分有眞樂千乘王侯吾不道¶
多君納禄早歸來出處完名眞自保一度花開一醉吟¶
百嵗為期共君禱莫愁送酒無王𢎞薄田有秫吾能造¶
　　石室小隠得草字¶
<pb:KR4e0128_WYG_009-28a>¶
金谷繁華世稱好西風一夜凋零早上蔡威權逼穹昊¶
東門黄犬嗟難保卓哉羅君契兹道名利場中迹如掃¶
石室巢雲事幽討一榻清風小蓬島有時豪吟豁襟抱¶
山中萬物經品藻有時花前獨傾倒陶然一任韶光老¶
我昔躬耕南畝稻心與乾坤同浩浩年來苦被㣲名惱¶
𤣥髪無情欲成縞野馬何年脫塵皁同向雲中拾瑤草¶
　　燕樂亭(在鍾山之隂蔣王祠旁李/司馬所搆也代孫寺丞賦)¶
蔣王祠下多遊客特搆幽亭庇休息八牕嘉樹散繁隂¶
<pb:KR4e0128_WYG_009-28b>¶
四座竒峰飛翠色元戎小隊朝出城釃酒椎牛來落成¶
綺席𢎞開縱歡笑新詩迭唱歌太平因號兹亭為燕樂¶
嵗嵗春風還有約願分此樂及蒼生盡挽疲癃出溝壑¶
　　愚軒為髙都憲賦¶
小智私以鑿民風日澆漓狗盜雞鳴紛變詐神機鬼狀¶
爭怪竒南臺都憲眞超卓鏟采埋光全太樸滿腔眞意¶
與天逰半㸃機心無地著世人競諛佞口舌如箎塤寧¶
為周御史期期發忠言世人多詭隨不異鉛繞指寧為¶
<pb:KR4e0128_WYG_009-29a>¶
栁士師直道終如始眼看薄俗恆自懲開軒因以愚為¶
名如公豈是眞愚者欲與往哲同垂聲願公無遽歸鄉¶
土盡挽民風復淳古¶
　　三宜庵為髙都憲賦¶
都臺有客人中彥卓犖才華金百鍊忠貞耿耿動宸旒¶
風裁稜稜肅邦憲哲人所見殊非常世事多與心參商¶
浩然歸思不可遏千里再拜陳封章臣忝南臺司憲紀¶
庻政皆歸臣統理設施容或乖其宜罪雖有歸臣實耻¶
<pb:KR4e0128_WYG_009-29b>¶
老親況復雙龍鍾家無應門五尺童臣沐隆恩歸未得¶
故山囘首情無窮臣齒於今過半百二毛漸覺秋霜白¶
疾病侵尋志慮衰施於有政寧無惑以茲三事恒自歎¶
公義私情俱未安揆分惟宜置閒散天恩倘許當銜環¶
聖主方求經濟者得士如公寧忍舎公心不啻金石堅¶
丹悃重陳雙闕下帝曰卿才實有為卿言懇懇難竟違¶
膝下許卿得終養未許終老山中扉綸音南來不信宿¶
拂衣一笑歸鄉曲進退從容大義明孤標眞足扶頽俗¶
<pb:KR4e0128_WYG_009-30a>¶
我位於公固不侔我身自揣尤宜休太息髙風先著步¶
題詩送别令人羞¶
　　題梅¶
山人自昔多佳興手種梅花滿幽徑風韻尋常儘絶竒¶
況有明月相輝映夜深索笑簷之隅仰視天宇如氷壺¶
獨嗅寒香不成寐起酹尊酒招林逋何當借榻梅邊屋¶
長與梅花伴幽獨飽收清氣歸肝腸一洗胸中舊塵俗¶
　　題畫梅為余君稷興賦¶
<pb:KR4e0128_WYG_009-30b>¶
一脉陽和初破凍孤根得氣先萌動南枝北枝爛熳開¶
商鼎已作和羹夢輕風時度巖谷間清香萬斛飄人寰¶
獨抱氷霜清白操耻競桃李芳菲顔一般風味尤竒絶¶
夜靜林梢上寒月疎影橫牕舞翠虬殘英滿地飛香雪¶
素志寧甘沒草萊移根終向上林栽春色無邊獨占斷¶
羣花不敢爭先開¶
　　江湖覽勝為吳大尹乃兄浩賦¶
男兒貴有四方志生來門外懸弧矢乾坤萬物備吾身¶
<pb:KR4e0128_WYG_009-31a>¶
厯覽寧辭千萬里張騫乘槎犯斗牛子長足跡半九州¶
博識當時推獨步史才後世誰與儔吳君自是新安彥¶
劒氣時作虹光見有策不肯干公侯有才不屑事州縣¶
獨買吳江舟一葉歴遍三江并七澤興發閒登江上山¶
豪來醉弄波間月到處交遊多偉人耳目所接皆竒珍¶
炯炯靈扄貫今古翩翩襟抱超風塵季方吾莆賢父母¶
嚴翁就養幾寒暑彩衣又上閩江船緑酒共聽烏石雨¶
長空雁過秋風涼驪駒又發壺山陽還家故舊應相語¶
<pb:KR4e0128_WYG_009-31b>¶
勝覽又經天一方¶
　　贈松樓玉上人歌和張坦齋韻¶
上人風度溫如玉況復文雅超凡俗閉户繙經戒行修¶
登堂見客容儀肅有時泚筆臨古書有時引水澆新竹¶
或從泉石共徜徉或與雲月相追逐老予借榻兩經春¶
青眼相看情愈篤校書永晝每烹茶酌客清宵頻剪燭¶
同袍幸有坦齋翁時聽清吟散煩燠上人亦學參詩禪¶
講論時時見心曲修纂于今已畢功分手將歸故山麓¶
<pb:KR4e0128_WYG_009-32a>¶
短歌一闋寫離懐回首南山煙樹緑¶
　　三友樓為孫同知賦¶
徂徠大夫擅髙節羅浮僊子應同流亦有淇園古君子¶
相伴幽人同一樓幽人襟懐絶塵垢共結寒盟號三友¶
百年大夢杳難醒萬古清風長不朽賢孫佐郡閩海東¶
宦成回首歸興濃重搆危樓題舊扁欲修先緒追前蹤¶
嵗暮羣芳盡凋歇三友敷榮心似鐵相看一笑天地春¶
權門炙手從渠熱¶
<pb:KR4e0128_WYG_009-32b>¶
　　致仕歸言懷效吳體四首¶
失脚一下蒼苔磯頓覺世途多險巇聖代敢言輕去就¶
時評或恐迷是非混雌與雄烏莫辨隔形吠聲尨曷知¶
歸來穩坐茅簷下閒看白雲生翠微¶
媕阿媚世吾所慚便尋舊隠南山南寸心靜觀元了了¶
衆口可笑猶喃喃秋風世途雙眼冷夜雨吟窩孤夢酣¶
羮有溪魚飯有粟一飽豈必求肥甘¶
白日不照吾肺肝曲學阿世誠何顏詩書聊堪遺孫子¶
<pb:KR4e0128_WYG_009-33a>¶
杞菊亦足供盤餐銅山鑄錢彼為得瓦甕灌畦吾所安¶
自笑無能成巧宦只合歸伴沙鷗閒¶
違心徇禄非吾情春田夜雨思歸耕經綸誰能贊化育¶
出處我豈關重輕王侯只如槐蟻夢詩酒聊尋花鳥盟¶
勳烈無階上鐘鼎且免青史遺臭名¶
　　題吳繼學先生家藏邊景昭花鳥圖五首¶
琅玕挺碧梅舒白嵗暮相依傲殘雪一雙靈鵲何處來¶
枝頭似報春消息良工畫筆妙入神寫生一一皆逼眞¶
<pb:KR4e0128_WYG_009-33b>¶
半幅霜紈纔尺許無限風光照眼新問君茲圖何自得¶
先公育材有遺澤靈襟元不受纎塵諸生獻此旌衷臆¶
嗚呼兹圖百世宜珍藏大訓天球端可方(右梅竹/雙鵲)¶
海棠春意酣繁花粲如綺枝上依棲三白頭似惜韶華¶
不飛起人生亦愛韶華妍眼閱韶華誰百年邁烈揚芬¶
須及早如此白頭良可憐(右海棠/三白頭)¶
山禽文彩竒映日尤鮮媚一雙飛上石榴枝似與榴花¶
爭豔麗虞廷九奏歌雍熈鳳儀獸舞紛龍墀兹禽亦合¶
<pb:KR4e0128_WYG_009-34a>¶
登廊廟雅性自愛山林棲(右榴花/十二紅)¶
荷蓋已枯槁蘆花亦凋殘雝渠兩兩如兄弟相依不恤¶
空江寒角弓詩成風漸靡斗粟謠興俗尤鄙紛紛塵世¶
䦧牆人見此微禽顙應泚(右敗荷/四鶺鴒)¶
霜竹弄晴翠寒梅發幽姿黄雀呼朋自為伍各求所止¶
棲髙枝兹圖用意良有托持贈寧徒供玩樂先公教鐸¶
遍儒林共祝兒孫膺五爵(右梅竹/五爵)¶
　　田家詞¶
<pb:KR4e0128_WYG_009-34b>¶
官府年來恣徵討里正登門急於火三冬過半稻初登¶
翻說今年稻熟早家人相率往田間協力無分少與老¶
短鎌一派穫聲齊數畝黄雲隨手倒背負肩任初上場¶
男共播揚女舂擣里正醉飽纔出門督郵復自城中造¶
急將賤糶納官需且免官刑相苦惱囘首場頭稻已空¶
一年生死良難保小兒彈淚向西風說曽田畔拾餘稻¶
阿翁囘語兒無啼尚冀明年官府好¶
　　題萬竿煙雨圖為江士韓賦¶
<pb:KR4e0128_WYG_009-35a>¶
我醉飛夢湘江曲開蓬坐愛湘水緑兩岸蒼蒼風景殊¶
篔簹萬箇森如玉寒雲拖雨出遙岑輕烟一抹横前林¶
斷影微茫鸞鳳舞清聲淅瀝虬龍吟逺隔層雲看漸晦¶
近拂浮嵐望還翠枝南枝北飛鳥迷葉上葉下珠璣碎¶
須臾雨歇起清風寒烟吹破猶㝠濛妃淚斑斑濃淡裏¶
孫枝簇簇有無中江君自是髙崗鳳共結寒盟恣吟弄¶
命工寫入圖畫間我見猶疑醉時夢¶
　　送何維良歸新淦(刑部貟外維孝庶/吉士維一之弟也)¶
<pb:KR4e0128_WYG_009-35b>¶
北風初釀寒吹老都門柳柳下送君行髙歌酌尊酒君¶
家兄弟不可當攀龍濟濟遊帝鄉憲部僊郎唐杜景詞¶
垣吉士宋朱昂君亦承家富文藻甘㫖庭闈娛二老數¶
年風雨不連牀幾度池塘空夢草朅來萬里趨京師金¶
昆玉季情怡怡捲簾笑對荆花樹擊節醉吟棠棣詩囘¶
首孤雲飛絶巘鄉心應與雲舒巻祇愁去住别離難奚¶
恤往來行路逺酒闌催上潞河舟潞河之水隨東流帆¶
影忽經紅葉㟁棹歌逈入黄蘆洲去路行行望桑梓桑¶
<pb:KR4e0128_WYG_009-36a>¶
梓微茫隔溪水篋中重整舊斑衣膝下跪斟新緑蟻家¶
君昔宰幽燕南尊翁載鐸來杏壇山斗光中識顏色珠¶
璣落處聆笑談君家仲兄鄉進士論交於我最知已紫¶
陌相逢未幾旬雲山依舊成千里題詩今日送君歸令¶
人却憶十年時一樂堂中歡㑹處殷勤為我道相思¶
　　病中立秋偶成¶
春初一臥歴炎暑又見新涼起天宇西風曽不憐我愁¶
頻向疎櫺送寒雨¶
<pb:KR4e0128_WYG_009-36b>¶
　　予致仕歸因重葺下皋山莊以居偶誦宋馬子才¶
　　　浩浩歌胸次洒然若有得遂次韻以道所懐¶
浩浩歌鐘鼎勛庸如命何天降吾衷吾不昧詎肯隨時¶
徒媕阿得意飽餐光禄飯失意歸耕南畝禾浮雲聚散¶
吾何與笑渠傾奪紛操戈君不見蘇秦手提六國印千¶
里騶從徒撝訶又不見馮道身為五朝相四海瘡痍誰¶
撫摩富貴於時茍無益眼底風花瞬息過浩浩歌鐘鼎¶
勛庸如命何明道列官烏府署伊川勸講金鑾坡補衮¶
<pb:KR4e0128_WYG_009-37a>¶
不求人過失格心惟以道漸磨權奸一見阻去去心靡¶
他大道日淪喪賢哲終蹉跎時論雌雄元不辨何怪臧¶
倉毁孟軻浩浩歌鐘鼎勛庸如命何圖書滿牀春拍拍¶
烟雲遶屋山峩峩俯仰乾坤無大疚吾生所得良已多¶
神仙渺茫吾不道别有天地長熈和¶
　　青雲橋歌¶
世人行已多愧天興衰變幻如浮烟程氏承家惟種德¶
世澤如水流蜿蜒篤生封君能述事長橋特駕河之次¶
<pb:KR4e0128_WYG_009-37b>¶
青雲端望子成名駟馬何勞客題字忠壯雲仍今幾房¶
封君真足増前光濟人自是隂功厚食報早見鵷雛翔¶
春風射策金鑾殿勑使傳宣催賜宴冬官政績帝所嘉¶
錦誥恩封人共羡積善由來慶有餘從茲萬里皆亨衢¶
行見公侯復其始紛紛薄俗誰能如¶
　　賓竹歌(賓竹者舉人曽/琰一潤號也)¶
君不見坡仙譏俗士無竹不可醫又不見衛風美進德¶
菉竹歌猗猗天生嘉植異凡卉狷士品題號君子凌霄髙¶
<pb:KR4e0128_WYG_009-38a>¶
節挺琅玕撲地清隂絶塵滓曽君種竹遶庭宇謂竹為¶
賓我為主醫俗豈獨懐坡仙進德直期追衛武古人取¶
物修其身知仁山水垂法程竹之直兮可以勵吾節竹¶
之虚兮可以廣吾心直節虚心貫始終髙標與竹將無¶
同天上清風一揮灑人間酷暑何所容功成三徑重歸¶
日賓主相看無愧色¶
　　題山水圖送宋汝勤赴安州學正次劉學士韻¶
安州我舊遊風景如看畫黌宫清絶隠林塘别搆茅亭¶
<pb:KR4e0128_WYG_009-38b>¶
芳樹下諸生幽抱此傾寫舞雩詠歸同雅雅君拜新恩¶
教此州官清地僻心境幽榱桷棟梁収拾遍大手還修¶
五鳳樓嗟我别來今幾載披圖猶認舊滄洲今日題詩¶
送君去明日空望停雲天際頭¶
　¶
　¶
　¶
　未軒文集巻九¶
