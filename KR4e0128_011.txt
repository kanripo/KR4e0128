# -*- mode: mandoku-view; -*-
#+TITLE: 未軒文集
#+DATE: 2015-08-25 00:21:14.539885
#+PROPERTY: ID KR4e0128
#+PROPERTY: BASEEDITION WYG    
#+PROPERTY: JUAN 卷十一
<pb:KR4e0128_WYG_011-1a>¶
欽定四庫全書¶
　未軒文集巻十一¶
　　　　　　　　　　　　明　黄仲昭　撰¶
七言詩¶
　　甲午季冬雨雪連旬公餘感觸輒賦八絶¶
琪花誰散滿林端一夜鍾山失翠鬟上下清光相掩映¶
乾坤都在畫圖間¶
道傍甲第是誰家金帳羊羔興正賒棘寺郎官清透骨¶
<pb:KR4e0128_WYG_011-1b>¶
自敲氷片煮春茶¶
茫茫積雪遍山川瘦馬衝寒敢自憐應有閉門僵臥者¶
甑無炊黍突無烟¶
匡時事業了無成牢落風塵笑此生却羡㶚橋驢背客¶
無端風味助吟情¶
一雪旬餘曉暫晴晩雲旋復結濃隂村農初喜春宜麥¶
麥隴今嫌雪太深¶
寒威入夜徹吟幃布被無温酒力㣲誰念三邊征戍苦¶
<pb:KR4e0128_WYG_011-2a>¶
滿天風雪臥戎衣¶
要路諸公寵禄兼紅爐熾炭酒頻添迂踈只合長清冷¶
案牘時呵凍筆簽¶
青山雪後可尋春欲謝㣲官未有因聞道村橋梅已發¶
㸔花酌酒屬何人¶
　　題進士起家巻(吴先生彦賔由省元進士拜禮/部魯瞻先生題扁云云因賦此)¶
龍頭鼻祖家聲舊又見聞孫起盛時筆健應扛汾水鼎才¶
髙獨占郄林枝宸聰快覩天人䇿睿眷榮超禮樂司故¶
<pb:KR4e0128_WYG_011-2b>¶
物青氊今尚在繼承還為後人期¶
　　送王主事世英還朝次翰林諸公餞别聮句韻¶
萬里東甌駕使驂春風歸路過閩南囊中不著新增物¶
篋裏惟存舊賜衫十載論心情最劇半生憂國意猶酣¶
還朝若問經行俗為道流殍澤未覃¶
　　夀仙溪張母吴氏七十次周翠渠韻¶
舞袖斕斑曉日前慈闈尊酒賀稀年長生莫問還丹訣¶
種得瓊芝滿石田¶
<pb:KR4e0128_WYG_011-3a>¶
　　題仙溪遊鶴軒次周翠渠韻¶
林木隂森林草萋林塘一鶴獨幽栖簷端飛起茶烟瞑¶
雲際歸來巖日低聲挾天風聞更逺舞當庭月望還迷¶
秪應長伴蓬仙侣誰羨趨朝候曉雞¶
　　辛酉二月二十日晨起訪雲峰即事¶
曉訪雲峰認舊蹊種松擬築蠒窩栖溪雲蕩漾浮山足¶
石徑崚嶒怯馬蹄紳笏乆羇真自誤林泉勇退未終迷¶
年來頗得蒙莊趣天地蜉蝣一視齊¶
<pb:KR4e0128_WYG_011-3b>¶
　　致仕過常思嶺蘭若和故友彭從吾韻二首¶
引年得請荷清朝報答慚無尺寸勞吾道自難酬素志¶
愚𠂻空復戀青霄百年世事心俱懶兩眼雲山興末消¶
偶讀從吾舊題句九原無路起詩豪¶
鄉山動是十年思今日重過一賦詩黄菊相看如舊識¶
白雲未許笑塵姿鳥鳴翠竹尤深處鶴立蒼松最上枝¶
我亦歸尋舊栖隐開尊冷看世途危¶
　　贈大田驛丞彭籍三首(安福人字經典二/彭閣老之族子也)¶
<pb:KR4e0128_WYG_011-4a>¶
先人昔日敎安成我在黌宫廨裏生垂老又經司學政¶
安成人士獨闗情¶
大田驛舍偶逢君問是安成宦族孫空谷足音心自喜¶
平生迹異底須論¶
一官山舘使車稀公事無多足自怡委吏乗田遺訓在¶
立身元不論崇卑¶
　　大田驛和林元佐地官留題韻¶
此地經過知幾回山靈應笑我重來吟春幽鳥寒猶澁¶
<pb:KR4e0128_WYG_011-4b>¶
帶雨頑雲濕不開恤政未沾桑下餓閑愁空切杞人懐¶
百年畎畝餘忠在豈逐衰殘没草萊¶
　　賀延平劉宮保得男二首次林見素韻¶
鬰䓤佳氣絇晴霞維岳鍾英少保家湯餅筵開春意藹¶
沉檀香裊煖烟斜靈椿雖老尤增翠萱草從今更着花¶
天上麒麟重孕秀徐卿二子未須誇¶
劔水深蟠雙翠虬靈鍾人物軼常流光前骨相由天定¶
裕後休祥自己求怡養行看翻彩服蒸嘗有待薦嘉羞¶
<pb:KR4e0128_WYG_011-5a>¶
百年宫保書香在繼武還修五鳯樓¶
　　夀仙溪李朴菴夫婦七十次陳待徴郎中韻¶
髙堂春酒莫辭傾此夕弧南星正明萊服頻翻娱綺席¶
南陔新譜入瑶笙西來王母蟠桃熟東望函闗紫氣横¶
夀域無涯纔七十蓬瀛還㸔海塵生¶
　　挽三山張濬大尹(鄉試同年厯訓導陞知饒平/縣承檄率民兵勦冦卒於師)¶
昔年同聽鹿鳴歌浮世光隂轉眼過白髮盈顛嗟我老¶
黄泉無路奈君何芹宫化雨英髦盛花縣春風惠澤多¶
<pb:KR4e0128_WYG_011-5b>¶
獨恨行營星遽殞鯨鯢未覩伏天戈¶
　　送郡守陳公入覲¶
老來送别易銷魂况復今朝别使君霖雨己看蘇赤子¶
餘波還喜及斯文闗河白鴈秋驚夢閶闔踈星曉奏勲¶
後夜月明天萬里空依北極望紅雲¶
　　題張叔著桂林書院中曲水流觴次鄭東園韻¶
桂林風物擅幽竒此日追隨一憇之水有淵源流易滿¶
杯行結曲到應遲鶯調簧管來深樹膾切銀絲出别池¶
<pb:KR4e0128_WYG_011-6a>¶
浮世兹遊須盡興萬牛難挽嵗華移¶
　　題鎮海朱大尹漁樵耕牧圖次翠渠韻¶
乾坤何處是通津謝却浮榮避俗塵漁笛數聲芳渚暮¶
樵歌一曲碧山春髙秋禾黍遍層隴落日牛羊歸四隣¶
架有琴書尊有酒何須蓬島覓仙人¶
　　題守拙巻(仙水陳熈春名其藏修/之室曰守拙因以自號)¶
髙隐林泉逺市朝半生守拙臥衡茅浮榮有分從吾好¶
世事無機任俗嘲襪雀讓敎稱巧婦斑鳩自合寄成巢¶
<pb:KR4e0128_WYG_011-6b>¶
知君妙契濓溪賦豈向清時作繫匏¶
　　送宗姪孫道進任新㑹敎諭次同年李若虛韻¶
年來謝却白鷗沙榮捧除書出帝家遥想振揚文敎日¶
春風開遍杏壇花¶
吾家文獻自唐開未羡床頭笏滿堆此去譽髦期不忝¶
青氊還付與雲來¶
　　題仙溪張氏一樂堂慶夀圖¶
靈椿萱草並鮮妍玉樹芝蘭復滿前共倚蓬壺㸔春色¶
<pb:KR4e0128_WYG_011-7a>¶
從敎滄海變桑田¶
　　和方友允迪六十自夀詩(允廸自/號履素)¶
夀酒年年宴此晨未論腰帶綰黄銀人無豐約閑應好¶
事有乘除樂亦均素履不渝從我好世途寡合任渠嚬¶
(笑/貌)紛紛華要曾何補誰謂儒冠真誤身¶
　　題周憲使公載歸來亭次壁間韻¶
小亭依約水晶宫四靣澄波可鑑容槐蟻夢隨殘月曙¶
蓴鱸興繞白雲重憂時&KR0373;畆餘忠在結社林泉樂意濃¶
<pb:KR4e0128_WYG_011-7b>¶
我欲亭中分半榻閑看孤鶴舞蒼松¶
　　挽贈監察御史董(闕/)夫婦(僉憲豫太守/復之父母也)¶
一雙白璧閟青山逝水東馳不復還人世有天敷慶澤¶
泉臺無路接清顔鳯毛碧漢雙髙翥鸞誥彤墀屢渙¶
頒墓石慚予辭不裴足留濳徳示人寰¶
　　送曾郎中謝病還鄉¶
半生塵土鬢成絲謝事還家竟不疑陶令謾因黄菊去¶
留侯曾與赤松期閑來軒冕應無夢到處溪山定有詩¶
<pb:KR4e0128_WYG_011-8a>¶
我未别君君别我江東回首不勝思¶
　　具慶堂詩慶林季瑞税使伉儷夀六十¶
木公白髪岸烏紗金母酡顔映紫霞老眼摩挲看流轉¶
桑田漸滿海東涯(右次林/太守韻)¶
甲子年來又一新人間還看幾回春仙翁雲外傳消息¶
己注長生籙上人(右次吴/憲副韻)¶
　　送望江敎諭伯清先生乃兄還莆¶
春草夢殘勞北上松楸望斷復南歸往來總繫綱常重¶
<pb:KR4e0128_WYG_011-8b>¶
一任風塵敝客衣¶
兩京飄泊幾星霜却喜逢君話故鄉潮水不知離别苦¶
又從江上送歸航¶
　　送道士還鄉¶
孤蹤無礙任西東一片閑雲寄碧空賣藥蹔游都市裏¶
尋真又入故山中蘭橈夜泛鷗邊月鐵笛晨吹鶴背風¶
惆悵舊遊歸未得天涯翹首送㝠鴻¶
　　題怡閑巻和都察院經厯黄仲𦙍韻¶
<pb:KR4e0128_WYG_011-9a>¶
聲利勞人髩易斑紅塵終日走間闗始知廊廟千鍾禄¶
不及丘園一味閑載酒日遊花嶼上攜書時向竹林間¶
因君便欲辭軒冕風月平分數畆山¶
　　絶句二首招諸友遊東巖¶
一春强半雨中過節過清明日始和垂老看春知幾度¶
乘春不飲欲如何¶
細君手釀已新篘準備尋春作勝遊明日東山修褉事¶
不知諸友肯從不¶
<pb:KR4e0128_WYG_011-9b>¶
　　題夏太常竹送周翠渠知廣徳州¶
天上清卿寫竹工分明淇澳雨中叢贈君去作鄣城守¶
徳業期同衛武公¶
上苑琅玕髙百尺天恩浩蕩飽曾沾一枝帶得鑾坡雨¶
洒向南州散酷炎¶
郡在靈南山秀中篔簹遶舍翠隂濃清貧太守庖無肉¶
春雨猶能赦籜龍¶
　　挽陳敎授先生廷威¶
<pb:KR4e0128_WYG_011-10a>¶
乾坤俯仰嘆斯文眼底何人更似君一代才名追鄭老¶
百年科第屈劉蕡經横絳帳春風藹人去詩壇夕照曛¶
舊日林塘重過訪數聲隣笛不堪聞¶
　　挽橘泉方文謨先生¶
八十髙年强健身西風一夜殞莊椿黎元正爾多竒疾¶
天地胡為奪此人橘井泉深空自洌杏林花發為誰春¶
刀圭我亦曾蒙惠一束生芻淚滿巾¶
　　下臯雜詠¶
<pb:KR4e0128_WYG_011-10b>¶
水石隂森烟月清山中事事可怡情始知世路閑榮辱¶
真與浮雲一様輕¶
山徑荒凉月上時郡僚奔走迓監司道人引水澆畦罷¶
坐燎松明改舊詩¶
豪氣衰年未盡降每因世事熱𠂻腸山莊來往惟農父¶
長話桑麻心自凉¶
十畝山田種稻粱茄秧新乞自鄰鄉雖無鐘鼎供遊燕¶
且免紅塵請謁忙¶
<pb:KR4e0128_WYG_011-11a>¶
何處偏宜養性靈無端野趣在林扄開簾猶恨前鄰樹¶
遮却遥山數尺青¶
山莊誰道不䌓華桃李逢春解著花秋至未應全落莫¶
芙蓉新種已抽芽¶
春雨初過水滿川神祠簫鼓正祈年我來亦欲隨鄉俗¶
急典春衣入社錢¶
春風一夜到桑麻嫩葉柔枝漸次加曉起喜聞童穉語¶
新移丹荔亦萌芽¶
<pb:KR4e0128_WYG_011-11b>¶
一川桑柘隠烟霞黄菊蒼松自一家更喜舍南添隙地¶
開渠占斷白鷗沙¶
日食何須鼎肉腴新栽杞菊已扶踈小池更引清溪水¶
春雨應添數尾魚¶
殘書讀罷啓房櫳散步東風遣病慵門巷翛然籬落矮¶
隔鄰遥見夕陽舂¶
未甘奔走混風塵買斷青山學隠淪牟麥登塲蠶作繭¶
林泉終老未須貧¶
<pb:KR4e0128_WYG_011-12a>¶
芳村踈雨送㣲凉倚杖村南看挿秧真趣滿腔誰與語¶
起呼尊酒酹柴桑¶
塵寰無日是安居喜遂山林寄一區讀易倦來無外事¶
閑看梁燕哺新雛¶
麗日和風雨乍過一丘一壑足婆娑薄田有粟身無恙¶
天地私吾亦已多¶
興到展書談舜禹倦來拂枕臥烟霞箇中無限悠然趣¶
絶勝霜臺曉放衙¶
<pb:KR4e0128_WYG_011-12b>¶
性與時違事事差生涯只合付枽麻看來富貴由天倖¶
傳到兒孫有幾家¶
鄉民水旱苦相仍征斂無期立取盈我亦呼兒急稱貸¶
令人惆悵憶陽城¶
蒼松黄菊纔三畆流水柴門自一家却悔平生都失計¶
坐聴官鼓踏霜華¶
輞川佳勝古來稀猶欠吾莊一段奇丹荔子栽今結實¶
薰風滿樹絳囊垂¶
<pb:KR4e0128_WYG_011-13a>¶
近日山君猛且饕踰垣入屋攫牲牢宋均不復生今世¶
誰遣深山滅迹逃¶
世途得喪見交情徑路蕭蕭草自青惟有梁間雙燕子¶
年年依舊訪柴扄¶
性癖情知與世殊秪應歸臥故山廬山中亦有經綸事¶
朝課耕桑夕校書¶
閑來事事覺從容始信山林可養慵悔殺昔年成底事¶
紅塵鞭馬聴朝鍾¶
<pb:KR4e0128_WYG_011-13b>¶
　　贈三山太守唐侯廷貴¶
閩江縹緲漾晴波爭似君侯惠澤多玉雪襟懐涵霽月¶
氷霜崖谷轉陽和閭閻不識催租吏田野時聞擊壤歌¶
聖代循良應有傳姓名指日入編摩¶
　　挽温方伯琮¶
使君一夢躡仙蹤閩海家家輟相舂廊廟有人思貢禹¶
泉臺無路起元龍紫薇花㡳春風老棠樹隂中草色濃¶
一束生芻從此别蜀山回首暮雲重¶
<pb:KR4e0128_WYG_011-14a>¶
　　題林君叔孟秀逺亭二首(前次吴時望先生韻/後次鄭廷綱内翰韻)¶
繫馬幽亭久未旋亭前景物各爭妍倚天晴翠千峰出¶
遶郭蒼烟萬井連花影亂侵徐孺榻鶯聲巧和伯牙絃¶
因君欲買西鄰地風月平分過暮年¶
小亭新結傍幽蹊窓户平臨翠篠齊宿雨收殘山靄濕¶
浮雲飛盡海天低樹連睥睨參差見花隐房櫳咫尺迷¶
安得筆端生五色盡收佳景入新題¶
　　題淵明像¶
<pb:KR4e0128_WYG_011-14b>¶
典午乾坤已莫支一官豈為督郵辭壯懐激烈無由冩¶
盡付東籬濁酒巵¶
　　題劉伶像¶
百年縱酒樂天真荷挿青山處處春莫怪先生終日醉¶
乾坤誰是獨醒人¶
　　和惠安張大尹登最高峰韻二首¶
海天森列總雲峰盡在僊郎眺詠中聖主牛刀敎暫試¶
不須凝望紫宸宫¶
<pb:KR4e0128_WYG_011-15a>¶
遶邑誰當第一峰兹峰獨出萬山中何時麾却塵寰穴¶
來借巖阿半畆宫¶
　　墨竹二首為林信傳賦¶
誰種琅玕傍碧溪森森髙節與雲齊春風養就林間實¶
留待丹山彩鳯棲¶
籠䓤翠玉擅風標白石清泉伴寂寥安得伶倫裁鳯管¶
五雲深處和簫韶¶
　　文峰書樓為陳文珍賦¶
<pb:KR4e0128_WYG_011-15b>¶
亭亭文筆玉嶙峋下有層樓廻出塵四壁芸香浮汗簡¶
三更藜熖逼穹旻元方别駕聲華舊小阮黌宫敎澤新¶
寄語雲仍宜努力莫敎家學負前人¶
　　南溪别業次韻¶
刺桐花下有華堂别買溪南數畝莊旋剪荆榛開町疃¶
更添亭舘帶林塘春嵐壓地苔花濕暑雨蒸林荔子香¶
自笑一生纓冕累無縁來共白雲鄉¶
　　林雲山盆梅九月盛開魏竹溪有詩次韻二首¶
<pb:KR4e0128_WYG_011-16a>¶
(闕/)　　處有盆梅九月寒花的爍開占取孤標尋菊(闕/)¶
挽將春意入秋來天敎早實調金鼎人喜揚芬滿栢臺¶
三弄瑶琴豪興發未應何遜擅吟才¶
江南臘月見踈梅此樹髙秋已盛開東閣酒醒驚雪早¶
羅浮夢覺訝春來西風入户香浮几凉月當空影滿臺¶
欲為花神重作賦廣平人去愧非才¶
　　下皋俱樂亭扁(致政歸作小亭取邵子滿目雲/山俱是樂一毫榮辱不須驚句)¶
十載山莊没草萊小亭今日喜新開呼童痛洗亭前竹¶
<pb:KR4e0128_WYG_011-16b>¶
要放南山翠色來¶
滿目雲山俱是樂古人心與我心同紛紛寵辱多憂患¶
真樂誰知在此中¶
開亭近對九龍山人在千林紫翠間造物於吾多所靳¶
惟應山水不吾慳¶
十年失脚走危途天賦吾真半己蕪今日看山亭上坐¶
悠然始復見真吾¶
亭前無地著塵氛雲外青山山外雲頗幸名途抽脚早¶
<pb:KR4e0128_WYG_011-17a>¶
山靈猶未作移文¶
九龍山勢鬰嵯峨翠入簾櫳爽氣多讀罷殘書無一事¶
閑調緑綺和樵歌¶
亭外羣山翠遶簷看山終日坐鈎簾東南天際浮雲盡¶
又喜壺山露一尖¶
列岫多情爭秀麗野花隨意放芳妍化工還有些兒欠¶
背却西淙瀑布泉¶
煙雲變幻多竒態風月清妍無盡期莫道吾亭欠華彩¶
<pb:KR4e0128_WYG_011-17b>¶
天然圖畫列階墀¶
瀟洒林亭僅數椽包羅風景迥無邊夜來㣲雨兼秋至¶
徹骨清寒疑欲仙¶
　　題仙溪陸世徴活水亭次郡守丁石崖韻¶
亭前静坐暗聞香活水流花入小塘聞説箇中長若此¶
幽竒不獨在春陽¶
宣父當年嘆逝川眼前道體浩無邊與君説到淵㣲處¶
須向源頭一放船¶
<pb:KR4e0128_WYG_011-18a>¶
　　慶鄭敏善先生年八十應詔冠帶¶
年躋八秩未龍鍾又沐清時寵渥隆華髪謾添烏㡌雪¶
酡顔不藉錦衣紅己看敬老循周典還見優賢有漢風¶
况遇聖明𢎞治日蒲輪早晩召申公¶
　　送司訓鄭先生啓善之任¶
萬里巴川育俊髦一身許國不辭勞明朝無復聆清訓今¶
日休辭醉緑醪猿嘯溪頭驚客夢山横馬首助詩豪傳¶
經絳帳應多暇一曲瑶琴夜月髙¶
<pb:KR4e0128_WYG_011-18b>¶
　　己未端午同吴繼學方子大諸君遊東巖二首¶
名途十載抱離憂此日重欣結勝逰山色不隨人事改¶
煙光似為客來收底須身外論豐約且向尊前共唱酬¶
薄暮㣲凉城上路也隨時俗看龍舟¶
炎歊何處滌塵憂共約東山寺裏遊一鳥不鳴山更寂¶
千林增翠雨初收老身猶喜康强在佳節須將酩酊酬¶
請看羣龍紛競渡誰憐野水有横舟¶
　　題墨菊一首為延平通守金孔深賦¶
<pb:KR4e0128_WYG_011-19a>¶
楚楚黄花絶可人曉來含露色尤勻莫敎輕泛柴桑酒¶
留取芳泉夀劔民¶
　　偶成¶
蕭然一室無餘物短劔孤琴是舊知閑裏偏嫌人事擾¶
夢中亦怯世途危久違故舊縁多病斷送光隂頼有詩¶
天命窮通皆一定且傾尊酒不須悲¶
　　别東巖偶成三首¶
東巖一到覺心清便與髙僧共結盟寳地不堪今又别¶
<pb:KR4e0128_WYG_011-19b>¶
山光樹色總含情¶
世事紛紛役此身林泉無計日相親山靈應笑今歸去¶
依舊胸中萬斛塵¶
斜陽惆悵别招提吟逐寒雲度虎溪黄鳥似知人欲去¶
蒼松枝上盡情啼¶
　　馬嵬三首集句¶
直北闗山金鼓振(唐杜/子美)英雄無䇿庇嬋娟(詩/統)一朝艶質¶
化塵土(元音薩/天錫)明日何人拾翠鈿(元音楊/鵬翼)風散綵雲飄¶
<pb:KR4e0128_WYG_011-20a>¶
碧落(詩/類)苔生輦路濕蒼煙(元音柯/敬仲)明眸皓齒今何在(唐/杜)¶
(子/羙)滿眼梨花哭杜鵑(詩/韻)¶
千里佳期一夕休(三體詩/李益)空餘涕淚洒清秋(光岳英華/虞伯生)¶
魂歸遼海雲迷樹(元詩體/要賈䇿)夢斷江城月滿樓(光岳英/華桂秋)毛¶
骨已隨天地老(元音貫/雲石)江山空結古今愁(元詩體/要燕敬)長生¶
殿古生青草(宋蘇/子瞻)七夕何人望斗牛(唐音李/從一)¶
瀟瀟踈雨響殘除(光岳英/華辛敬)壯士吹笳慘不舒(光岳英華/虞伯生)¶
白玉帳寒鴛夢絶(鼔吹/宋邕)蒲萄衾冷夜窓虚(元詩體要/辛文房)碧¶
<pb:KR4e0128_WYG_011-20b>¶
雞祠下杜鵑呌(元音虞/伯生)白帝城邊古木踈(唐音髙/逹夫)海濶¶
天髙不知處(唐音/劉瑶)蓬萊何日候僊車(光岳英華/釋來復)¶
　　姑蘇懐古二首集句¶
吴王醉處十餘里(二體詩/羅隠)燕語鶯啼空斷腸(元音/李冶)覇業¶
已隨煙燼滅(宋曾/子固)淚痕滴透碧苔香(元陳/剛中)彩鴛静占銀¶
塘水(鼓吹/胡宿)密雨斜侵薜荔牆(唐栁/子厚)惆悵無因見范蠡(三/體)¶
(詩杜/牧之)五湖煙浪正茫茫(元詩體/要張翥)¶
西施去泛五湖舟(剪燈/新話)萬紫千紅夢已休(元詩體要/周石原)故¶
<pb:KR4e0128_WYG_011-21a>¶
國盡消龍虎氣(元音陳/剛中)殘蟬如説古今愁(詩/韻)桂房椒壁¶
蕙蘭老(元音胡/尊生)金沓瑶琴鹿豕遊(元詩體要/趙子昻)故事悠悠¶
不可問(唐音司/空文明)往來惟見水東流(唐音髙/逹夫)¶
　　和林君時恭山居韻四首¶
春入池塘草色新吟邊魚鳥覺情親雨餘澗水流花出¶
恍惚桃源洞裏人¶
入夏林端荔子新開尊時與故人親有時笑傲蒼松下¶
閑㸔紅塵得意人¶
<pb:KR4e0128_WYG_011-21b>¶
小槽釀出緑醪新溪叟山翁笑語親吟對黄花無别事¶
悠然塵外一閑人¶
萬壑千峰積雪新閑中詩酒鎮相親興來獨步溪橋月¶
笑與梅花作主人¶
　題老子授尹喜道徳經圖¶
嘆息淳風日已淪深探性命著㣲言當年不授闗門尹¶
萬古誰知道徳尊¶
　　題張良進履圖¶
<pb:KR4e0128_WYG_011-22a>¶
天挺人豪遇下邳留侯遂作帝王師秦闗百二山河破¶
應是胚胎進履時¶
　　題鍾吕傳道圖¶
傳得壺天却老方茫茫八極任翺翔頽齡若使真能制¶
大濟蒼生總夀康¶
　　題張詠謁陳希夷圖¶
墜驢大笑西歸去買斷華山一段雲浮世知心獨張詠¶
無邊風月欲平分¶
<pb:KR4e0128_WYG_011-22b>¶
　　題子期聽伯牙鼓琴圖¶
不因鍾子獨知音山水徒然托意深千古髙風招不返¶
傷心弗忍撫瑶琴¶
　　題扇面小景¶
隂隂緑樹散清凉扶醉同消夏日長一段溪山看不盡¶
浩歌相對任斜陽¶
　　題釣臺圖¶
光武中興網俊才先生晦迹隐蒿萊雲臺寥落成榛莽¶
<pb:KR4e0128_WYG_011-23a>¶
萬古猶傳舊釣臺¶
　　挽丁通判¶
早擢巍科立要津復承恩命倅南閩寸心清奪氷壺月¶
一氣嘘回寒谷春遼海不堪仙鶴去棠隂空見碧苔新¶
黎元借冦今無地惆悵西風涙滿巾¶
　　唐宫人題紅葉圖詩二首¶
芭蕉庭院獨徘&KR0422;一片秋襟鬰不開不是霜紅隨逝水¶
深宫何處托良媒¶
<pb:KR4e0128_WYG_011-23b>¶
曉來梳就緑雲鬟踏破香苔滿院斑無限芳情共誰説¶
願憑紅葉到人間¶
　　鯉湖紀遊十首和先輩龔司訓韻¶
瘦笻吟倚上苔梯路入深林望轉迷料得仙宫應不逺¶
白雲深處午雞啼¶
清湍數里逶迤來遶向仙宫一鑑開身世分明方外境¶
誰言弱水隔蓬萊¶
决决泉流濺石虹青青瑶草臥僊尨道人洞裏朝元去¶
<pb:KR4e0128_WYG_011-24a>¶
看院惟留鶴一雙¶
芒鞋逺謁洞中天只為雙親已暮年此意羣仙如洞鑒¶
今宵好夢願相傳¶
幽潭百尺衆流鍾下瞰深崖一脉通勝槩應從天地闢¶
人間風景逈難同¶
丹成八表任遨遊丹竈空存幾度秋欲丐靈丹換凡骨¶
不知僊子肯從否¶
簾捲珠宫月滿床清風細細裊爐香病軀無計堪調攝¶
<pb:KR4e0128_WYG_011-24b>¶
安得還丹一粒嘗¶
寒流幾𣲖瀉層湍聲撼長空去不還夜半忽驚清夢覺¶
却疑風雨響琅玕¶
山色摩空勢欲齊時聞幽鳥隔雲啼新詩吟就無窮趣¶
起向琅玕節下題¶
風光端不讓天台百尺珠簾映日開寄語道人留半榻¶
功名債了擬重來¶
　　送樊掌敎乃兄邦本歸常山¶
<pb:KR4e0128_WYG_011-25a>¶
難弟承恩司敎鐸迢迢相送入南閩客窓風雨連床久¶
故國椿萱入夢頻馬踏暖雲芳草路㠶衝晴靄緑楊津¶
遥知獻夀髙堂上白髪雙親滿面春¶
　　明妃詞六首¶
愁抱琵琶别玉除可能談笑鎮西都宫中多貯如花女¶
勝築長城萬里餘¶
風起遥天滿靣沙舉頭何處望中華早知身被丹青誤¶
但嫁巫山百姓家¶
<pb:KR4e0128_WYG_011-25b>¶
長擬承恩老漢宫誰知騎馬出秦中秖縁命薄應無怨¶
聖主何須殺畫工¶
宫衣拭淚出金鑾萬里邊風拂靣寒舉目不堪風土别¶
夢魂夜夜遶長安¶
單于慰藉恩雖厚異域荒凉心自悲惟有庭前清夜月¶
相隨無改漢宫時¶
入夜單于初罷獵雲鬟强整出宫迎馬前歌管聲嘈雜¶
不似長楊舊樂聲¶
<pb:KR4e0128_WYG_011-26a>¶
　寄華巖寺黙堂上人詩四首¶
乘閑特訪黙堂師何處逰方負所期林鳥潛窺山殿供¶
野猿偷動石枰棊碓収殘藥空流水犬訝逰人吠短籬¶
欲問三生縁内事相逢未卜是何時¶
萬木隂中梵宇開分明人世有蓬萊漾開池藻羣魚&KR0231;¶
㸃破松煙一鶴回澗水浮花雲裏出山風如雨竹間來¶
髙僧不遇徘徊久踏遍蒼蒼滿院苔¶
夏日尋幽到上方清隂滿地午生凉雨過山色重重好¶
<pb:KR4e0128_WYG_011-26b>¶
風度荷花陣陣香詩景百般行處有塵縁萬種坐來忘¶
雲扄叩遍無人見惟有殘書滿石床¶
問師飛錫逰何處自是閑雲任去留滿院幽花空冉冉¶
一溪流水自悠悠半生苦海無縁濟何日空門結社逰¶
回首城南忽相遇一尊重約醉清秋¶
　　題府學正蒙齋黌宫春曉圖¶
泮水三春破曉時無邊和氣襲人衣研硃細滳花間露¶
散帙初開竹外扉壇杏影斜殘月墜雞窓聲動曙光㣲¶
<pb:KR4e0128_WYG_011-27a>¶
人生所學惟忠孝努力相期共不違¶
　　題葡萄為林君伯正賦¶
老籐偃蹇露顆懸恍惚驪龍抱珠眠只恐風雲一朝㑹¶
奮迅直上蒼蒼天¶
　　題葡萄次羅艮齋韻¶
移根大宛渡滄溟風雨園林幾晦㝠半夜月明送清影¶
龍蛇散亂走空庭¶
　　題睡漁父圖¶
<pb:KR4e0128_WYG_011-27b>¶
孤舟穏臥蘆花裏占斷滄浪一段雲莫向江湖輕釣客¶
太公千古樹竒勲¶
　　蒜嶺道中偶成¶
驛樓鼓歇曙蒼蒼行傍花隂曉露香獨倚征鞍探勝景¶
無邊詩思攪人腸¶
　　錢塘懐古¶
鳯凰山勢翠岧嶤草樹荒凉王氣銷二帝魂歸江月冷¶
六宫人去海天遥英雄千古埋黄壤臺榭三春長緑苖¶
<pb:KR4e0128_WYG_011-28a>¶
惟有鐘聲應似舊朝朝暮暮送寒潮¶
　　登甘露寺多景樓二首¶
䦨千百尺倚層霄風景無端入望遥島嶼勢從滄海斷¶
樓臺影落碧波揺青山遶寺自千載芳草縁城鎖六朝¶
弔古傷心吟未就疎鐘殘照送歸潮¶
江南江北景無窮都入危樓一望中霸業荒凉天地老¶
山河盤踞古今雄丹陽雨至雲連樹瓜歩潮平浪拍空¶
野鳥似知前代恨林端哀怨泣西風¶
<pb:KR4e0128_WYG_011-28b>¶
　　赤壁詩次韻¶
阿瞞志欲捲羣雄戰艦誰知一炬空天意欲敎成鼎峙¶
不須惆悵怨東風¶
　　金臺早行¶
數村行過始聞雞星斗依稀月滿溪遥想故園人正睡¶
梅花影落小窓西¶
　　晚過涿州¶
青山冉冉夕陽浮緑樹㣲茫見涿州白鴈聲寒燕塞晚¶
<pb:KR4e0128_WYG_011-29a>¶
丹楓葉落薊門秋漁舟蕩漾歸江浦畫角凄凉起戍樓¶
黄帝&KR0214;尤俱寂寞眼前贏得水東流¶
　　過蘆溝¶
一水中横斷市㕓酒旗髙裊緑楊煙行囊只有詩千首¶
不畏闗門索税錢¶
　　夜夢老母因不寐偶成¶
别却慈親天一方夢魂夜夜遶萱堂覺來腸斷難成&KR0304;¶
數盡更籌夜未央¶
<pb:KR4e0128_WYG_011-29b>¶
　　癸酉仲秋得老母家書有感¶
慈闈一别幾寒温冀北閩南總斷魂昨日音書憑鴈到¶
分明珠(闕/)　成痕¶
　　客中秋夜¶
秋夜凄凉只自憐壁蟲窓月伴愁眠西風不識人憔悴¶
亂送砧聲到枕邊¶
　　寄羅公嚴親家¶
天涯為别幾秋冬南望閩山思不窮烟樹春天迷渭北¶
<pb:KR4e0128_WYG_011-30a>¶
寒雲日暮起江東鄉心最怕看明月客夢偏驚聽斷鴻¶
安得相逢一攜手論文尊酒對春風¶
　　詠菊¶
東籬一夜花開遍能使秋光勝似春香逐金風偏馥郁¶
色滋玉露倍精神月中恍惚楊妃笑雨後分明西子顰¶
試問頽齡端可制慇懃摘奉白頭親¶
　　寄表姪陳宗調¶
鄉園數載每同歡别後寜知㑹靣難尊酒無由花底共¶
<pb:KR4e0128_WYG_011-30b>¶
瑶琴空憶月中彈江南夢斷鶯聲&KR0892;冀北魂銷鴈影寒¶
遥想芸窓經史暇寒梅開處帶吟看¶
　　立春日霜降草木皆白戲成¶
殘臈應隨寒漏盡新春又逐曉鐘來天公似報春消息¶
亂剪瓊花到處開¶
　　立春日偶成¶
土牛鞭下已飛塵律轉三陽嵗復更鳥雀亦知春信好¶
碧梧枝上不停聲¶
<pb:KR4e0128_WYG_011-31a>¶
　　春日滹沱即事(即光武廹於王/郎所渡之處)¶
窮方三月始知春一騎尋芳滹水濵牧笛數聲青草岸¶
流鶯百囀緑楊津催花細雨濕吟袖飄絮㣲風欹醉巾¶
欲訪當年氷合處蒼波萬頃碧&KR0639;&KR0639;¶
　　秋夜漫興¶
柴門半掩夜方深獨坐空庭自在吟菊影重重侵碧檻¶
風聲颯颯起踈林愁懐盡付三杯酒逸興都歸一曲琴¶
塵世勞勞俱是客不須對景獨傷心¶
<pb:KR4e0128_WYG_011-31b>¶
　　題陳太守抱甕亭¶
瓦甕澆蔬手自携漢隂老圃是吾師靈扄春意長無恙¶
世路機心總不知狡兔謾勞三穴巧痴鳩甘守一巢危¶
願公且未投簮去坐鎮民風息險巇¶
　　園居六詠為河南方伯豐公慶賦¶
　　水環碧帶(居旁有小河周/匝四圍如帶)¶
清流如帶環幽舍瀟洒無塵趣自多月上一團凝素練¶
風生四靣蹙青羅竹間自有通門處栁暗翻疑無路過¶
<pb:KR4e0128_WYG_011-32a>¶
藩府正宜宣帝徳莫思漁父共髙歌¶
　　農畆躬耕(環園居皆平田將/為歸老躬耕之所)¶
遶舍茫茫百頃田深耕應可樂堯天緑簔二月西疇雨¶
黄犢一犂北壠烟荷鍤長吟過栁外蒸藜炊黍餉林邊¶
秪今天下需元老未許歸來學輞川¶
　　漁磯獨釣(居東屇河岸有石磯亦/可以為歸老取適之地)¶
園居東畔有漁磯獨把絲綸趣不稀兩岸烟霞長作伴¶
滿川鷗鷺盡忘機興來髙詠滄浪曲心静偏宜水月輝¶
<pb:KR4e0128_WYG_011-32b>¶
此景知公常在念明時未許解朝衣¶
　　南窓琴趣(居南有軒薰風徐來/可鼓琴以忘塵慮)¶
南窓静啓理瑶琴拂拂薫風入座清十指依稀鸞鶴舞¶
七絃恍惚鳯凰鳴梅花奏處清吟骨白雪彈時絶俗情¶
解愠願&KR0435;虞舜曲坐吟黎庶樂昇平¶
　　栁岸春風(居東沿堤種栁春/風和煦可以逰息)¶
繚繞長堤傍舍東千章緑栁裊春風乍經樹杪晴煙散¶
細拂林端煖氣融藹藹柔條低弄影輕輕栁絮亂飄空¶
<pb:KR4e0128_WYG_011-33a>¶
遥知此景堪行樂應與風雲氣象同¶
　　藕池秋月(居北有池秋深水/月相映清光可掬)¶
藕池秋夜静沉沉月上層霄分外明影透青蘋遊鯉散¶
光臨紅蓼睡鷗驚金波蕩漾㣲風度玉鑑澄涵碧水平¶
對此想應心有契月同皎潔水同清¶
　　日暮西山即事¶
晩風緩歩水雲村景物無端役客魂霧擁碧岑螺髻濕¶
風生滄海雪花翻湄州漁艇初歸浦禧水人家半掩門¶
<pb:KR4e0128_WYG_011-33b>¶
獨倚長松吟未就梨花疎雨送黄昏¶
　　禧江晩眺¶
江頭二月草萋萋吟倚東風望欲迷日落海門煙水暝¶
雨收江浦樹雲低潮頭生自湄州北山勢來從禧水西¶
景物役人歸路晚馬蹄踏碎落花泥¶
　　登天妃廟朝天閣¶
扁舟乘興訪湄州獨向朝天閣上遊鐘送清聲聞兩岸¶
樹移寒影落中流雲開平海見譙㯭潮益禧江度客舟¶
<pb:KR4e0128_WYG_011-34a>¶
吟倚䦨干清不斷天風吹起海門秋¶
　　遊城南靈巖寺四首(用壁/間韻)¶
偶乘清興扣禪門碧靄深中一逕分響雜梵經風入樹¶
暝侵色相石生雲三千佛界中天見百八鐘聲破曉聞¶
景物役人吟未就輕烟踈雨澹餘曛¶
風景無端擁寺門望中山色幾重分泉聲滿室長疑雨¶
樹影當窓半是雲一派禪房依澗轉數聲清磬隔林聞¶
靈巖一百二十寺多少樓臺鎖夕曛¶
<pb:KR4e0128_WYG_011-34b>¶
古寺蒼蒼不計年到來擬結半生縁僧閑了悟空中性¶
地僻分明物外天滿室香烟初起定一天花雨正談禪¶
因知佛法多靈異鉢水能令出白蓮¶
雲巖一别幾經年此日重遊亦有縁祇樹隂森寒帶雨¶
澗泉澄瑩碧涵天滿窓風月供吟句半榻烟霞伴坐禪¶
乘興更登髙處望好山四靣削青蓮¶
　　奉和袁主事登甘露寺多景樓韻¶
飛甍百尺拱瑶京四望無端景象明霸業己知隨逝水¶
<pb:KR4e0128_WYG_011-35a>¶
山光猶自役吟情草分野色縁城去風引潮聲入座清¶
望裏天然方外境誰言弱水隔蓬瀛¶
　　奉和袁主事登虎丘寺浮圖韻¶
蘇臺鹿過水空流老樹荒烟鎖虎丘寳塔攀躋探古迹¶
霸圖零落使人愁狂歌響振層霄上縱目長過萬嶺頭¶
倚檻俯看飛鳥過分明身與白雲逰¶
　　奉和袁主事逰西湖韻¶
平湖四靣遶孤峰萬頃無波一鑑空梵宇深藏青靄裏¶
<pb:KR4e0128_WYG_011-35b>¶
浮圖髙挿白雲中錦衣濕處沾荷露畫舫揺時漾栁風¶
遊遍六橋歸路晩夕陽斜抹半山紅¶
　　題扇靣山水二首為林貴實賦¶
碧靄深中結草廬松風入座四窓虛山輝澤媚無窮趣¶
疑有幽人此讀書¶
茅衡幾架隔遥岑萬壑嵐光結晝隂欲抱瑶琴訪清隐¶
寒林無路白雲深¶
　　奉和姨夫方先生詠雪韻¶
<pb:KR4e0128_WYG_011-36a>¶
隂雲靉靆布遥空六出紛紛四望同萬頃月華明徹夜¶
一天栁絮亂飄風光涵寰宇山河外人在瓊瑶世界中¶
三白由來嘉瑞兆黎元又喜際年豐¶
　　題林君長榮幽居和姨夫方先生韻¶
緑隂深處結幽居地僻依稀隐者廬遶舍半栽陶令菊¶
滿窓盡積鄴侯書踏殘庭月夜吟句劚破畦雲曉種蔬¶
敎子暇時攜酒伴登山臨水樂何如¶
　　題扇靣子猷訪戴圖¶
<pb:KR4e0128_WYG_011-36b>¶
入夜懐人思不禁衝寒一棹度山隂興來歸去江雲暝¶
門掩千峰積雪深¶
　　題林君惟華秋江獨釣圖和李君唐英韻¶
托迹滄浪識者稀海鷗汀鷺日相依投竿一笑寒雲暝¶
世事無心任落暉¶
　　題蘆鴈扇和李君唐英韻¶
相呼相喚下回塘秋水蘆花一望長萬里雲霄身未達¶
數聲嘹唳送斜陽¶
<pb:KR4e0128_WYG_011-37a>¶
　　題屈原漁父問答圖¶
放逐江潭恨不平偶逢漁父話衷情可憐狂楚無情甚¶
竟使忠臣殞此生¶
　　戱題鍾馗¶
曾向明皇夢寐中手擒魑魅逞英雄如何不斬姦邪首¶
縱使胡兒入後宫¶
　　春深菊苖未發戱成¶
堪笑春風亦世情菊畦偏後發生仁工夫全向繁桃李¶
<pb:KR4e0128_WYG_011-37b>¶
未暇分來寂寞濵¶
　　方君景大家賞菊分題得錦菊二首¶
繁英千疊絶鮮明列向華堂最可人綵服舞時看不異¶
詩囊近處認難真月中漏泄天機巧露裏分明蜀錦新¶
摘泛霞觴香更好用蘄慈夀等松椿¶
君家盛種一籬秋錦菊還誇異品流雨裏輕揺疑戯綵¶
風前謾舞訝纒頭化機巧織塵難汚湛露深沾色更幽¶
歡賞百年能幾度不妨引滿酌金甌¶
<pb:KR4e0128_WYG_011-38a>¶
　　送同年楊君赴春闈詩¶
河橋梅放雨初晴榮捧鄉書上帝京藩府已推魁八郡¶
大廷還擬冠羣英蟲吟驛舘三更夢月滿蓬窓萬里情¶
遥想難兄相㑹處對床風雨酒同傾¶
　　送林君貴實赴春闈詩¶
久淬文鋒羡老成喜陳三䇿上神京馬衝寒雪閩山逺¶
㠶掛㣲風浙水平霹&KR0748;一聲龍化早扶揺萬里鶚飛輕¶
瓊林宴罷如相憶白鴈南來好寄聲¶
<pb:KR4e0128_WYG_011-38b>¶
　　題壺山惜别圖送友人周君歸三山¶
壺陽臘月梅花發花下吟詩一送君求道立殘門外雪¶
思親望斷嶺頭雲旗亭此日難分手尊酒何時更論文¶
明到故園如有憶音書無惜寄來勤¶
　　澄溪清隐(友人林君伯/正為某索)¶
久向澄溪賦考槃白鷗獨向静中㸔四時風月歸詩興¶
半世功名付釣竿逺引溪泉來稼圃閑開竹牖看雲巒¶
醉鄉笑傲無餘事一曲狂歌宇宙寛¶
<pb:KR4e0128_WYG_011-39a>¶
　　病中與鄭君思亨姜君思正索菊花二首¶
聞道君家菊滿籬無由一到賞芳菲夢魂忘却身猶病¶
幾度吟敲花外扉¶
春初卧病及秋深籬菊䦨珊碧草侵頼有故人相愛厚¶
一株無惜慰憂心¶
　　謝友人惠錦菊月下白菊二株三首¶
今年全不見黄花對景荒凉秖自嗟應是秋光深逺我¶
頼君挽得到貧家¶
<pb:KR4e0128_WYG_011-39b>¶
鮮葩燦燦吐竒芬截得天機錦綺文病眼摩挲吟看久¶
愁懐應减兩三分¶
繁英楚楚開寒玉應與蟾光一色清疑是羽僊初宴罷¶
醉飛環珮下蓬瀛¶
　　春日卧病感懐¶
一臥經春秪自嗟無由散歩訪韶華東風似亦欺人病¶
吹落瓶中數朶花¶
　　首夏病中偶成¶
<pb:KR4e0128_WYG_011-40a>¶
九十春光病裏過不堪佳景盡蹉跎兒童又向床前語¶
樹上青梅熟已多¶
　　病中立秋偶成¶
春初一臥厯炎暑又見新凉起天宇西風曾不憐我愁¶
頻向踈櫺送寒雨¶
　　題懸崖蘸水梅¶
金鼎調羮未有期獨依幽谷擅清竒夜深溪月弄清影¶
水底分明又一枝¶
<pb:KR4e0128_WYG_011-40b>¶
　　題扇面畫¶
扁舟閑傍緑楊汀濯足滄浪酒未醒鐵笛獨横斜照裏¶
數聲吹與水龍聽¶
　¶
　¶
　¶
　¶
　未軒文集巻十一¶
